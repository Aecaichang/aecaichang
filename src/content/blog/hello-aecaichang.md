---
title: มาเล่าให้ฟัง จาก Tester มาเป็นสิ่งที่ใครก็เรียกว่า Teacher
pubDate: 2026-02-07
description: บันทึกประสบการณ์จากสาย Tester สู่การเป็นครูหนึ่งปีเต็ม
  พร้อมบทเรียนทั้งงานสอนและการดูแลใจคน
author: Ae CaiChang
heroImage: "@assets/blog/1_fxy43ttd9bgliv3qzn50xq.jpg"
heroImageAlt: โต๊ะทำงานกับสมุดบันทึก
gallery:
  - image: ../../assets/blog-placeholder-2.jpg
    alt: คีย์บอร์ดบนโต๊ะไม้
    caption: ช่วงเวลาที่เริ่มเขียนและทบทวนประสบการณ์
  - image: ../../assets/blog-placeholder-3.jpg
    alt: หน้าจอทำงานพร้อมโน้ต
    caption: บันทึกสิ่งที่อยากส่งต่อให้คนอ่าน
tags:
  - teacher
  - tester
  - career
  - personal
---

สวัสดีผู้หลงเข้ามาทุกท่านครับ

อย่างแรกต้องออกตัวก่อนนะครับว่าผมไม่ได้เรียนหรือจบครูมาโดยตรง และไม่เคยคิดจะเป็นครูด้วย
เพราะเคยคิดว่าเราเกลียดเด็ก กลัวเด็กแกล้ง และตอนนี้ก็ไม่ได้ทำอาชีพครูแล้วนะครับ (เป็นครูมาได้ประมาณ
1 ปี)

บล็อกนี้อยากมาเล่าสิ่งต่าง ๆ ที่ผมได้เจอ ได้คิด ได้พบ ได้เห็น
โดยอยากเล่าก่อนที่เวลาจะผ่านไปนานจนลืมเลือนกันไป อย่างที่เขาชอบพูดกันว่า ตีเหล็กต้องตีตอนร้อน ๆ

อย่างที่บอกไปนะครับ ผมไม่ได้จบครูมา ผมเรียนสาขาสารสนเทศคอมพิวเตอร์
แล้วได้ไปทำงานต่อที่กรุงเทพในตำแหน่ง Tester คนหนึ่งในบริษัทที่แสนอบอุ่นแห่งหนึ่ง

ไม่เคยคิดว่าจะมาเป็นครูในชีวิต แต่ก็ตลกดีครับ อะไร ๆ ก็พามาให้มาสมัครจนได้
สาเหตุหนึ่งที่ผลักผมมาเลยคืออนิเมะเรื่อง Assassination Classroom พอดูจบแล้วซาบซึ้งมาก น้ำตาไหล
รู้สึกอยากทำให้ชีวิตมีคุณค่า อยากเอาความรู้กับประสบการณ์ที่มีมาส่งต่อให้คนอื่น

หลังจากนั้นไม่นานก็เจอประกาศรับสมัครครูคอมพิวเตอร์ของวิทยาลัยแห่งหนึ่งพอดี วุฒิถึง อายุได้
และเป็นการสอน ปวช./ปวส. ผมเลยลองยื่นสมัคร และได้เริ่มต้นชีวิตครูเมื่อวันที่ 11 พฤษภาคม 2563

## แนวทางการสอนที่ผมใช้

ช่วงแรกที่เข้าไปทำงาน ตื่นเต้นมากครับ ไม่รู้จะเริ่มสอนยังไง คุยกับเด็กยังไง กลัวเด็กไม่ฟัง
กลัวเด็กไม่เข้าใจ แถมครูผู้สอนต้องออกแบบการสอนเองด้วย โชคดีที่ตอนนั้นมีเพื่อนครูใหม่เข้ามาหลายคน
เลยไม่ได้ตกใจอยู่คนเดียว

ผมมองว่าอาชีพครูเป็นงานที่ผูกกับชีวิตและอนาคตของคน จะทำเล่น ๆ ไม่ได้ โชคดีที่เคยทำงานบริษัทมาก่อน
เลยพอมองออกว่าเด็กควรรู้อะไรและควรเริ่มจากตรงไหน

สิ่งที่ผมแทรกในการสอนมี 2 เรื่องใหญ่ ๆ

### 1) Hard Skill

- การใช้ Version Control เช่น Git
- การเข้าใจกระบวนการพัฒนาซอฟต์แวร์แบบ Agile
- การใช้เครื่องมือที่ทันสมัย ไม่ยึดกับของเก่าจนเกินไป
- การรับส่งงานผ่าน Cloud เป็นหลัก

### 2) Soft Skill

- เล่าประสบการณ์ทำงานจริงให้ฟัง
- คุยเรื่องชีวิตของเด็กแบบรายบุคคล (1 on 1)
- แทรกวิธีคิด การมองโลก และเรื่องที่ต้องเจอในชีวิตจริง
- ให้เด็กลองทำแบบทดสอบ 16personalities เพื่อเข้าใจตัวเอง

ผมตั้งใจว่าบทเรียนที่สอนต้องไม่เก่าเกินไป เด็กต้องเอาไปใช้ได้จริง และครูต้องเข้าใจสิ่งที่สอนอย่างถ่องแท้
เพราะผมเชื่อว่าไม่มีใครโง่ มีแค่คนที่รู้ กับไม่รู้

## สิ่งที่เรียนรู้จากการเป็นครู

อีกเรื่องที่สนุกมากคือการพาเด็กไปแข่งขันและทัศนศึกษา มันเป็นช่วงเวลาที่ครูภูมิใจมาก
ได้เห็นศักยภาพเด็กและความตั้งใจของเขา

แต่สิ่งที่ยากที่สุดสำหรับผมไม่ใช่การสอน มันคือการดูแลใจคน

ผมเชื่อว่าเด็กทุกคนมีที่มาที่ไปของการกระทำ คนเป็นครูไม่ควรตัดสินเด็กจากพฤติกรรมแค่บางช่วง
ผมเลยพยายามเป็นพื้นที่ปลอดภัยให้เด็ก คุยได้ทุกเรื่อง

ปัญหาคือผมวางตัวผิดไปในหลายครั้ง ตามใจมากเกินไป ใจอ่อนเกินไป
บางทีก็แบกปัญหาของเด็กมาเป็นปัญหาของตัวเอง จนเครียดกับเรื่องของคนอื่นมากกว่าของตัวเอง

สุดท้ายก่อนปีการศึกษาใหม่จะเริ่ม ผมตัดสินใจเดินออกมาเพื่อให้เวลากับตัวเอง
ถึงจะเป็นการตัดสินใจที่ยากมากก็ตาม

## บทส่งท้าย

ไม่แน่ใจว่าบล็อกนี้จะมีสาระมากพอไหม หรือออกแนวบ่นไปหน่อย แต่โดยสรุปแล้ว อาชีพครูเป็นอาชีพที่ยากมาก
กดดันมาก เครียดมาก และภูมิใจมากเช่นกัน

ถ้าวันหนึ่งมีโอกาส ผมอาจกลับไปทำอีกครั้งในวันที่มีประสบการณ์มากพอ

รางวัลของผมขอแค่สิ่งที่ผมสอน เด็กของผมเอาไปใช้ได้ทั้งในการทำงานและการใช้ชีวิต
แค่นั้นก็มีความสุขแล้วครับ

ทุกวันนี้แม้ผมจะออกมาแล้ว แต่อยากบอกว่า สำหรับเด็ก ๆ ของผมทุกคน ผมยังเป็นอาจารย์ของเขาเสมอ

การที่ผมออกมาไม่ได้หมายความว่าผมเกลียด ไม่รัก หรือโกรธใคร
แค่บางครั้งเราต้องหาสถานที่ที่เหมาะกับตัวเราให้เจอ

การพานพบกันแต่ละครั้งไม่ใช่เรื่องบังเอิญ แต่มันคือโชคชะตาครับ
